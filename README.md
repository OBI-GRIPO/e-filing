## Εισαγωγή

Το παρόν επέχει θέση ανάλυσης απαιτήσεων και  οδηγιών για τους τεχνικούς που θα αναλάβουν την υλοποίηση της εφαρμογής ηλεκτρονικής
κατάθεσης αιτήσεων του ΟΒΙ. Είναι διατυπωμένο έτσι ώστε η υλοποίηση να είναι δυνατόν να ξεκινήσει άμεσα ώστε να επιτευχθούν οι χρόνοι που είναι ιδιαίτερα πιεστικοί και, παράλληλα, ορισμένα ζητήματα που απαιτούν τη λήψη ορισμένων αποφάσεων όπως ο τρόπος πληρωμής κ.λ.π. να αντιμετωπισθούν παράλληλα. 
Για την σύνταξη του παρόντος ελήφθησαν υπόψη:
    • οι επιταγές της Διοίκησης του Οργανισμού που απηχούν και τις απαιτήσεις των διεθνών Οργανισμών με τους οποίους οφείλει να εναρμονίζεται ο ΟΒΙ,
    • οι σύγχρονες τάσεις της τεχνολογίας σε παρόμοια θέματα και, τέλος αλλά πρώτο σε σημασία 
    • οι οδηγίες της  Ομάδας Εργου του Οργανισμού.  
    
Πρόκειται για διαδικτυακή εφαρμογή, η οποία θα επιτρέπει στον ενδιαφερόμενο να υποβάλει την αίτηση για το ζήτημα που τον ενδιαφέρει συμπληρώνοντας τις απαιτούμενες κατά περίπτωση πληροφορίες και υποβάλλοντας τα αναγκαία ψηφιακά αρχεία.   Η εφαρμογή θα είναι προς το παρόν στην ελληνική γλώσσα αλλά το περιβάλλον που θα επιλεγεί θα πρέπει να έχει την πρόβλεψη να λειτουργήσει και στις άλλες τρεις επίσημες γλώσσες του Οργανισμού τουλάχιστον.  Η βασική της λειτουργικότητα θα πρέπει να την καθιστά ικανή να εξυπηρετήσει όλων των ειδών τις αιτήσεις.

Η εφαρμογή θα είναι ενιαία για όλες τις περιπτώσεις, θα συλλέγει αρχικά τα κοινά για όλες τις αιτήσεις στοιχεία όπως θα περιγραφούν και θα ακολουθεί η συλλογή δεδομένων και αρχείων που απαιτούνται κατά περίπτωση.  Θα τηρεί αυτομάτως και όλες τις απαιτούμενες για τη συμμόρφωση στους κανονισμούς πληροφορίες όπως ημερομηνίες κ.λ.π. και τέλος, θα έχει ενσωματωμένη διαδικασία πιστοποίησης του αιτούντος όπως θα αναλυθεί κατωτέρω και όπως θα εγκριθεί από τις νομικές υπηρεσίες και τη Διοίκηση του Οργανισμού.
